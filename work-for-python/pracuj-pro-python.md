# Pracuj pro Python

Systém, který by zjednodušil zapojování jakýchkoliv jednotlivců do rozvoje
Python komunity.

## Pozadí projektu

Pro rozvoj Python komunity u nás by bylo záhodno podnikat určité kroky, které
se skládají s menších nebo větších úkolů. Ať už jde o velké projekty typu
příručka pro SŠ učitele, nebo o vytvoření webu PyLadies, sehnání sponzorů,
apod. Spolu s pořádáním PyCon CZ, PyLadies, Django Girls, a s už existujícími
srazy objem práce pouze narůstá. Posun vpřed je odkázán na pár aktivních lidí
v komunitě a i když je jich každým rokem více, práce se nedokáže zcela
efektivně distribuovat a šlo to vidět i během příprav konference - jakmile
je něco zadarmo, tak i sebevětší záblesk chtění něco pro Python udělat ustoupí
tu škole, tu rodině, jinde kariéře v práci.

Myšlenka projektu "Pracuj pro Python" je změnit tuto situaci. Již v minulosti
byla vytvořena nástěnka úkolů na Trello, kde lze zapsat nápad nebo i popsat
konkrétní projekt, jehož by se někdo mohl ujmout a zrealizovat jej. Uložení
nástěnky v Trellu je pouze implementační detail a už při jejím vytvoření se
počítalo s integrací webu komunity na http://python.cz, což se pomalu realizuje
na http://pythoncz-0375.rostiapp.cz/zapojse. Hlavním cílem bylo uveřejnit
úkoly, které je potřeba udělat a umožnit lidem vůbec se dovědět o tom, že se
zapojit mohou. Po vydání připravované verze http://python.cz by měla následovat
postupná propagace jednotlivých úkolů např. na Twitteru, na srazech, apod.

Problém tohoto řešení, stále ještě nerealizovaného v plné šíři, ovšem je, že
stále dává možnost se zapojit pouze lidem, kteří už mají zázemí a mohou si
dovolit věnovat se dobrovolně Pythonu a vědí, že zrovna Pythonu se věnovat
chtějí. To je velmi úzký okruh a nepočítá s lidmi, kteří nemají dost zázemí
a přitom by měli chuť (studenti, matky na mateřské, freelanceři, apod.), nebo
nejsou rozhodnuti, že zrovna pro Python by měli něco udělat (kdokoliv, kdo
tento jazyk ještě pořádně neumí nebo si nepřičichl ke komunitě).

## Myšlenka

Kdybychom dokázali případné pomocníky zaplatit, mohli bychom namotivovat
i lidi, kteří by jinak museli práci na dobrovolnické bázi odmítnout, nebo kteří
o Pythonu ještě nic nevědí. Tímto bychom velmi rozšířili základnu lidí, jež by
byli ochotni a schopni s naším ultimátním cílem - podporou a šířením Pythonu
v ČR, pomáhat.

Systém by fungoval následovně. Každý větší úkol by byl popsán ve stylu
"toto je projekt, toto je jeho cílem, tolik by zhruba stálo ho zrealizovat,
takovéto je potřeba podniknout kroky". Takový text by nemusel být nic
sofistikovaného, Pyvec by mohl pro jeho sepsání i vytvořit šablonu. Bylo by to
v podstatě na způsob upoutávky na Kickstarteru nebo návrhu na grant, ale i to
už je přehnané, ovšem cíl by byl podobný a pro dokreslení smyslu textu se
takové přirovnání hodí. Hlavním výsledkem by bylo to, že úkol by byl nějak
"definovaný" a měl by daný jasný, měřitelný cíl (např. hotová příručka pro
učitele SŠ a rozeslaná do vybraných škol) a rozpočet. Také by měl obsahovat
"proč" - tedy co dosažení cíle přinese pro Python u nás a jaké nám to dá
třeba nové možnosti do budoucna.

Na takto definovaný projekt bychom potom jako Pyvec mohli zkusit sehnat
konkrétní sponzory. Za prvé bychom mohli zkusit s přeloženým projektem oslovit
rovnou PSF, za druhé by bylo možné zeptat se hráčů na českém trhu, kteří s námi
spolupracovali na konferenci, na Django Girls workshopech, apod. Tím, že
většina projektů by asi ani nebyla megalomanského charakteru, mohli bychom se
dostat i na "malé" částky (pod 10 000 Kč) a oslovit i menší firmy, které by
získaly jasnou představu, jak přispět komunitě a mohli by si i vybrat jaký
projekt chtějí podpořit - co dává smysl zrovna jim.

Odhad rozpočtu projektu by se určil přímo v dokumentu, nebo by se napsalo, že
je pro něj potřeba nějaká úvodní práce a potom se teprve může určit a začít
na něj shánět finance. Lze také udělat mini-projekt, který se zafinancuje
rovnou a který bude o tom, že někdo půjde a pro velký projekt udělá úvodní
rešerši a zjistí jeho náročnost. Úkoly, které budou malé, snadné nebo je zadá
přímo Pyvec sám, mohou už přímo začít s tím, že na ně peníze jsou a stačí je
zrealizovat (napsání článku, napsání textů na web, apod.).

## Implementace

Na takovýto grantový systém by se už nehodilo Trello, ale nejspíš by se na něj
našel nějaký existující systém - na rozjezd by bylo ale i to Trello dobré.
Také by bylo vhodné celou část "zapoj se" oddělit a začlenit spíše do nějaké
nové verze stránek http://pyvec.org, které by byly o neziskovce samotné a potom
především o tomto celém programu.

Existují také rozběhnuté systémy jako http://www.umsemumtam.cz/ (přímo pro
neziskovky) nebo https://www.startovac.cz/, s nimiž by možná šlo navázat
i nějaké strategické partnerství a program s nimi společně zrealizovat a
agendu na ně z velké části převést.

## Co tím dokážeme

Rozšíříme Python jak reálně z hlediska lidí, kteří v něm pracují, tak
z hlediska povědomí. Zvýšíme na maximum možnost angažovanosti jednotlivce.

Umožníme komukoliv zapojit se, ať už je to začátečník, ať je to student,
důchodce, freelancer, někdo na mateřské, ať už má jakýkoliv objem času nebo
finančních prostředků. Ušetříme si sami práci, jelikož je to jednorázový
projekt, který když se rozjede, tak jeho údržba by náročná být neměla. Zapojíme
účastníky a účastnice kurzů, workshopů, můžeme oslovit starší lidi, studenty,
nabízet takto brigádu nebo dokonce krátkodobou stáž.

Do jisté míry bychom mohli oslovit lidi, kteří nejsou přímo z tech světa
(ranné účastnice PyLadies apod.). Mohla by být celá sada úkolů, kde by nebylo
potřeba technické vzdělání - psaní textů, zjišťování rozpočtů, koordinace celé
příručky pro SŠ učitele, koordinace Django Girls workshopů, překlady, apod.

Pyvec bychom dostali spíše do role koordinátora a zprostředkovatele, ale
práce na shánění sponzorů by se nejspíš dala časem poměrně zautomatizovat
a my bychom spíše hlídali, aby se vše ubíralo správným směrem, propagovali
bychom jednotlivé projekty a navazovali nové kontakty a partnerství.
Propagovali bychom také skutečnost, že lidé mohou přicházet s vlastními nápady
jak podpořit Python u nás a my je pomůžeme doladit a zrealizovat přes tento
systém. Také by mohl přijít kdokoliv s již připraveným projektem a my bychom
ho už pomohli jen zafinancovat.

## Prostor pro další rozvoj

Pokud by celá věc fungovala, mohli bychom ji poangličtit, dát jí nějaký cool
název a zkusit "opensourcovat" a "zpolotovarovat" její know how jako to mají
Django Girls. Pak by stačilo objet pár konferencí a za čas by se třeba začaly
stejným způsobem organizovat user groups i v jiných koutech světa.

## Co si to bude žádat

Přesměrovat pyvo.cz na nový web, čímž se odblokuje uveřejnění nového python.cz.
Pokusíme se o první fázi, tedy vše okolo Trella a zapojování lidí, propagace
úkolů. Postupně bychom mohli přepisovat úkoly do formy prezentovatelné
sponzorům a pokoušet se o jejich zafinancování. Začít bychom mohli s velmi
malými věcmi okolo tisícikorun, které by mohl zvládnout zasponzorovat Pyvec
sám, sponzory bychom do toho zatahovali až pozvolna a postupně. Testovat bychom
mohli na holkách z PyLadies nebo na nějakých spřátelených studentech.
