<!-- pozn. Toto je Markdown, ale pro renderování potřebuje specifické CSS -->

# Stanovy občanského sdružení Pyvec, o.s.


## Čl. 1.
### Název a sídlo

1. Pyvec, o.s. (dále jen sdružení) má své sídlo na adrese:
  Hub Praha, Drtinova 10/557, 150 00 Praha 5 – Smíchov.


## Čl. 2
### Charakter sdružení

2. Sdružení je dobrovolným nevládním občanským sdružením, vzniklým podle
  zákona č. 83/1990 Sb., o sdružování občanů, v platném znění.
  Sdružení je právnickou osobou podle českého práva.


## Čl. 3
### Základní cíle sdružení

3. Základními cíli sdružení jsou zejména:

    * sdružení osob se zájmem o programování,
    * propagace programovacího jazyka python,
    * přiblížení programování mládeži,
    * podpora opensource (počítačového softwaru s otevřeným zdrojovým kódem) projektů,
    * vývoj vlastních opensource řešení,
    * organizování kulturně-společenských akcí.


## Čl. 4
### Formy činnosti sdružení

4. Formami činnosti sdružení jsou zejména:

    * poradenská a konzultační činnost,
    * pořádání seminářů, přednášek a konferencí,
    * vývoj softwaru,
    * vydávání letáčků, publikací.


## Čl. 5
### Členství ve sdružení

5. Členem sdružení může být právnická osoba a fyzická osoba starší 15 let.
   Členství ve sdružení vzniká na základě schválení písemné přihlášky Radou
   sdružení.
   O přijetí rozhoduje Rada sdružení na svém nejbližším jednání.

6. Rada může udělit členovi aktivní, či pasivní členství
   (Aktivní člen, Pasivní člen).

7. Aktivní člen ve sdružení má právo:

    * účastnit se jednání členské schůze,
    * volit orgány sdružení a být volen do těchto orgánů,
    * předkládat návrhy, podněty a připomínky orgánům sdružení,
    * podílet se na praktické činnosti sdružení.

8. Pasivní člen ve sdružení má právo:

    * účastnit se jednání členské schůze,
    * předkládat návrhy, podněty a připomínky orgánům sdružení,
    * podílet se na praktické činnosti sdružení.

9. Každý člen sdružení má povinnost:

    * dodržovat stanovy, plnit usnesení orgánů sdružení,
    * aktivně hájit zájmy sdružení, dodržovat všechny vnitřní dohody
      a nepodnikat žádné kroky, které by byly v rozporu se zájmy sdružení,
    * účastnit se jednání orgánů sdružení a přispívat ke zlepšení jejich práce.

10. Členství ve sdružení zaniká:

    * doručením písemného oznámení člena o tom, že vystupuje ze sdružení,
    * úmrtím člena sdružení,
    * zánikem sdružení,
    * vyloučením člena sdružení Radou sdružení v případě, že člen opakovaně
      i přes písemné napomenutí Radou sdružení porušuje tyto stanovy.

11. Veškeré vypořádání vůči členovi, kterému zaniklo členství proběhne do tří
    měsíců od potvrzeného ukončení členství.

12. Zakládajícími aktivními členy jsou jmenováni:

    * Jiří Bartoň, datum narození: 10. 2. 1977,
      bydliště: Sládkovičova 1264/10, 14200 Praha 4,
    * Aleš Zoulek, datum narození: 2. 9. 1982,
      bydliště: Pod Pražskou 267, 25203 Řitka,
    * Jakub Vysoký, datum narození: 4. 6. 1983,
      bydliště: Bořivojova 1768, 41301 Roudnice nad Labem,
    * Vítězslav Pliska, datum narození: 1. 7. 1974,
      bydliště: Markušova 1638, 14900 Praha 4,
    * Martin Bílek , datum narození: 5. 9. 1981,
      bydliště: Imrychova 881/21, 14000 Praha 4,
    * Robin Gottfried, datum narození: 9. 9. 1976,
      bydliště: Laubova 1659/2 13000 Praha 3,
    * Jan Král, datum narození: 28. 3. 1983,
      bydliště: Konvitská 10, 11000 Praha 1.


## Čl. 6
### Organizační uspořádání

13. Strukturu sdružení tvoří:

    * členská schůze,
    * rada sdružení,
    * dozorčí rada.

#### A. Členská schůze:

14. Nejvyšším orgánem sdružení je členská schůze jeho členů, která se schází
   nejméně jednou ročně, aby:

    * schválila stanovy sdružení a změny těchto stanov,
    * zvolila radu sdružení a dozorčí radu, případně odvolala její členy,
    * schválila rozpočet sdružení předkládaný Radou sdružení,
    * schválila zprávu o činnosti sdružení předkládanou Radou sdružení
      a účetní závěrku za předešlý rok
    * určila koncepci sdružení a jeho cíle na příští období,
    * schválila přihlášky nových členů a rozhodla o vyloučení člena,
    * rozhodla o zániku sdružení.

15. Zasedání členské schůze sdružení svolává Rada sdružení.
    Rada sdružení je povinna do 1 měsíce svolat členskou schůzi, pokud ho o to
    požádá písemně alespoň jedna třetina aktivních členů sdružení, nebo pokud
    o to požádá dozorčí rada.
    Rozhodnutí o vyloučení člena sdružení a o zániku sdružení jsou přijímána
    dvoutřetinovou většinou všech členů sdružení.
    Schůze je usnášeníschopná, účastní-li se zasedání nadpoloviční většina
    všech aktivních členů sdružení.

#### B. Rada sdružení:

16. Rada sdružení je výkonným orgánem sdružení.
    Řídí činnost sdružení mezi zasedáními členské schůze a plní úkoly uložené
    jí členskou schůzí.

17. První rada sdružení sestává ze všech zakládajících aktivních členů sdružení.

18. Rada sdružení má 3-7 členů, které volí členská schůze sestávající
    z aktivních členů tajnou volbou.

19. Členové rady sdružení jsou voleni na 3 roky.

20. Členové rady zvolí ze svého středu předsedu Rady v tajné volbě.

21. Rozhodnutí Rady je platné, vysloví-li se pro něj nadpoloviční většina
    členů rady.
    V případě shodného počtu hlasů, rozhoduje hlas předsedy rady.


#### C. Dozorčí rada

22. Dozorčí rada je kontrolním orgánem sdružení.
    Kontroluje, jak jsou vykonávána rozhodnutí členské schůze a dohlíží na
    hospodaření sdružení.
    Dozorčí rada dohlíží zejména na to, jak je nakládáno s dary a dotacemi
    poskytnutými sdružení a na to, zda je hospodaření v souladu s rozpočtem.

23. V případě, že dozorčí rada zjistí nedostatky, je oprávněna svolat
    členskou schůzi.
    Takto svolaná členská schůze musí projednat připomínky dozorčí rady
    a přijmout opatření k jejich nápravě.

24. Dozorčí rada má 3 členy, které volí členská schůze tajnou volbou.


## Čl. 7
### Územní jednotky sdružení

25. Sdružení nezřizuje žádné územní jednotky s právní subjektivitou.


## Čl. 8
### Jednání jménem sdružení

26. Jménem sdružení jedná Rada sdružení, případně člen rady sdružení
    písemně zmocněný radou sdružení.
    Předseda rady sdružení je oprávněn jednat jménem sdružení samostatně.


## Čl. 9
### Hospodaření sdružení

27. Za hospodaření sdružení odpovídá rada sdružení.
    Sdružení hospodaří podle ročního rozpočtu sestaveného radou sdružení
    a schváleného členskou schůzí.

28. K zajištění běžného hospodaření, k nakládání s majetkovými hodnotami
    do výše 10.000,– Kč (deset tisíc korun českých), k vedení účetnictví
    a k zajištění plnění daňových povinností jmenuje rada pokladníka.

29. U výdajů přesahujících jednotlivě 10.000,– Kč (deset tisíc korun českých)
    je třeba souhlas předsedy a alespoň jednoho člena rady.

30. Pokladník předkládá radě sdružení ke schválení průběžný stav hospodaření,
    a to nejméně jedenkrát za každé tři po sobě jdoucí měsíce.

31. Pokladník je odpovědný radě sdružení za řádné zajištění vedení účetní
    evidence, jež lze zajistit prostřednictvím třetích osob a za zpracování
    řádné účetní závěrky.

32. Příjmy sdružení tvoří příspěvky jeho členů, jsou-li stanoveny,
    dotace a dary.

33. Výdaje sdružení jsou zaměřeny na uskutečňování cílů sdružení uvedených
    v čl. 3 a v souladu s formami činnosti uvedenými v čl. 4 těchto stanov.


## Čl. 10
### Způsob majetkového vypořádání při zániku sdružení


34. V případě zániku sdružení je jeho majetek po provedené likvidaci bezplatně
    převeden na jinou právnickou osobu neziskového charakteru,
    jejíž cíle jsou blízké cílům sdružení.
    Jestliže nebude tato osoba nalezena do 3 měsíců od ukončení likvidace,
    rozdělí se zbývající majetek rovným dílem mezi aktivní členy sdružení.


## Čl. 11
### Závěrečná ustanovení

35. Stanovy sdružení jsou závazné pro všechny aktivní i pasivní členy sdružení.

36. Stanovy je možné měnit na členské schůzi.
    Stanovy sdružení lze měnit dvoutřetinovou většinou všech aktivních členů.


Tyto stanovy byly přijaty přípravným výborem sestávajícím ze zakládajících
aktivních členů dne:

  21\. března 2012





* Jiří Bartoň:

* Aleš Zoulek:

* Jakub Vysoký:

* Vítězslav Pliska:

* Martin Bílek:

* Robin Gottfried:

* Jan Král:
